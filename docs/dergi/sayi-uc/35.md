---
title: "mezar - cankız onur"
slug: "mezar-cankiz.onur"
tags: ["anlatı","cankız onur","sayı: üç"]
---
    
Öldürüldüğünü bilmiyordum. Bugünlerde kimse de senden söz açmıyordu ki
nereden bileyim!\
Geçenlerde, pırıl pırıl bir gündü. Hazır annemden izin koparabilmişken
ve sessizlik ihtiyacım için vakit ayırabilmişken şehir mezarlığına
gittim. Bu mezarlıkta hiç ölüm yok benim. Yani yoktu.\
Dalgın ve yarı meraklı mezar taşlarının arasında dolaşırken birden adına
rastladım! "Yok" dedim içimden, "bir isim benzerliği olmalı." Sonra
doğum tarihine baktım, aynıydı ve tam ölüm tarihine bakmaya çalışırken
fark ettim ki, senin mezarının taşı daha yapılmamıştı. Geçici bir tahta
parçasına adını, doğum yılını ve okuyamadığım ölüm tarihini
çiziktirivermişlerdi yalnızca. Toprağın daha kabarık ve koyu
kahverengiydi. Belliydi daha taze ölüydün! "Hay Allah" dedim seslice
"bir şaka olmalı."\
Ben pervasızca dolaşmak için tanımadığım mezarlıkları seçmişken bu nasıl
bir şakaydı böyle? Mecbur yarıda kesip sessizlik ihtiyacımı çıkışa
yöneldim. Tam kapının yanında bekçi kulübesi vardı. "Sakın" dedim "sakın
girip sorma." Girip bekçiye sordum. "Abla vallahi geçenlerde gömdüler
onu, cemaati de pek cılızdı, öldürülmüş mü ne... Katilini
bulamamışlar!"\
Allak bullak olmuştum. Hemen eve gidip son günlerin bütün gazetelerini
karıştırdım. Senden haber yoktu. Anneni arayayım dedim. Cesaretim yoktu.
Karar verdim kendimce Sherlock Holmes'cilik oynayacaktım. Senin anına
katilini bulmaya karar verdim. Zaten bu aralar pek işim gücüm de yoktu
ve senin ölümüne hâlâ inanamıyordum. Hem belki bu sadece bir
rastlantıydı, belki sadece isim benzerliği. Seni aradım. Hattın
kapanmıştı. Son telefon konuşmamızı hatırladım. "Artık beni aramazsan
seni aramayacağım" nasıl da rest çekmiştim sana... O günden sonra bir
daha aramadın. Eh gerçi ben de seni aramamıştım!\
O gün tüm zamanımı seni ve olmuş/olabilecek her şeyi düşünerek geçirdim
ama bir türlü senin ölmüş olabileceğini doğrulayacak bir şey
bulamamıştım. Saate baktığımda gece çoktan güne dönmüştü. "Eh bu kadar
yeter bugünlük" dedim kendi kendime ve yattım... Uykusuzluğu uyumak
kolay olmamıştı elbette.\
Yeni güne gözlerimi açtığımda artık katilini biliyordum. Seni
BEN öldürmüştüm, hem de hiç farkına varmadan, anlamadan ama
işinin ehli bir katil edasıyla... Sen benim öldürdüğümü fark ettiğim ilk
(l)eşimdin, eh sonrası kolay artık!..

![sandal](/img/ky03_27.medium.jpg)

