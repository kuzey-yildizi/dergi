---
title: "yağmurla geldim - dinçer sezgin"
slug: "yagmurla.geldim-dincer.sezgin"
tags: ["şiir","dinçer sezgin","sayı: üç"]
--- 
su sızdı denize     
bulutun gölgesi büyüdü  
tenime yağmur değdi  
ellerimi  
en önce  
sardunyalar beğendi

anamın canını acıtmadan  
geldim dünyaya  
önce ezan-ı muhammedi  
sonra  
üç kez adımı söyledi biri  
sessizce çizdim  
gelecekteki bahçemi

babama  
cephedeyken söylemişler  
dünyaya geldiğimi  
iki kurşun fazla sıkmış  
havaya

sırrı çözüldü doğmanın  
doğmak  
ilk ayrılıkmış meğer  
insanoğlu var olduğundan beri

doğduğumdan bu yana  
sardunyalar  
gizlice gül kokar  
ah ah onlar  
güllerin yoksul ikindisidir

sökülen yerlerimi daima  
gül kokusuyla dikişim  
boşuna değildir


![ağaç](/img/ky03_05.jpg)
