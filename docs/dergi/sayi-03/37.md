---
title: "kuzey yıldızı - özgür macit"
slug: "/3/kuzey.yildizi-ozgur.macit"
tags: ["anlatı","özgür macit","sayı: üç"]
---
Dünyanın en güzel, en büyük ve en mütevekkil şehri... Şehirde park,
parkta insanlar... İki genç İstanbul'un zehirli havasına, içlerine
körüklemesine çektikleri sigara dumanını üflüyorlar.  
- Aşk diyorum, diyor genç kız, nasıl bir şey olmalı ki insanlar bir ömür
boyunca peşinden koşabiliyor?  
- Bana kalırsa bedensel bir istek daha çok. İçimizde var olan, oysa
birçoğumuzun tanımak istemediği, birlikte yaşamaya cesaret edemediği
doğaya bağlı kişiliğimizin yaramazlıklarından biri.  
- O halde duygu diye bir şey yok mudur sence?  
- Bilmiyorum.  
Var, demek içinden gelmemişti. Olumsuz bir cevaptaysa karşısındakini
kıracağını biliyordu.  
- Bize umuttan gayrısı gerek değil. İnsanlar sürekli bir şeyleri
kurcalayarak kendilerini acılara sürüklediklerini bilmiyorlar. Üstelik
bazıları da insanların gözlerini açıyoruz diye onları aynı acılı kaderi
paylaşmaya zorluyorlar. Oysa onlar kendi dünyalarında eylemsizlikleriyle
mutludurlar ve yaşadıklarına zaten alışmışlardır.  
- Yani bu dünyadaki her acının, aşk acısının, ölüm acısının, işkencenin,
her türlü pisliğin bir süre sonra alışılabilecek şeyler olduğunu
düşünüyorsun.  
- Ya da en azından hepsinin bir gün sona ereceğini... Zaten umut da bunu
düşünmek değil midir?  
- Sanırım.  
- Bak, bu kâğıdı bana umutlarımın kaynağı vermişti.  
Cebinden bir kâğıt çıkardı ve kıza uzattı. Kâğıt buruşuk, çizgili bir
kâğıttı. Oğlanın eskiden umutlarını süzüp baskısını aldığı kâğıtlara
benziyordu. Yazı, şiirin gelmiş geçmiş en büyük isminin
mürekkebiyle sonlanıyordu:

     güzel günler göreceğiz çocuklar  
     güneşli günler göre-  
                                -ceğiz

     motorları maviliklere süreceğiz çocuklar  
     ışıklı mavilere süre-  
                                -ceğiz

  - Bir şey isteyeceğim senden, dedi oğlan, sana âşık olmamı
engelleyebilir misin?  
- ...

Duygular ölmeli, öldürülebilmeli!


![vapur2](/img/ky03_33.jpg)