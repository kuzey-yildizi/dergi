---
title: "arsenik - mehmet ulaş oral"
slug: "arsenik-mehmet.ulas.oral"
tags: ["şiir","mehmet ulaş oral","sayı: üç"]
---


Söz geçirmez yeleğinle oturmaktayız hâlâ    
Her düşten eğitimsiz acılar çalan yeleğin; yüzün bir de  
Sargı bezlerin, merhemlerin...  
Her yarayı kapatabilecek şeylerinle  
Kim bilir, hangi zamandayız, hangi yüzyılda,  
Hangi anlamsız kişileriz sessiz ve karanlık düşünen?  
Çiçek Pasajı'ndan aşağılara, daha aşağılara iniyoruz.  
Tünelden bir tramvay kalkıyor yalnızlığıma  
Ve sonunda oluyor olan, ay kümbeti ile yalınayak kalıveriyorum masamda  
                                                Bir de arsenik oturuyor

Profilden görünüyor gece, rakı bardağı, salata tabağı; bizim
çocuklarlayız  
Durmadan konuşuyor tepemde. "Sus" diyorum "artık sus!"  
Mırıldanıyor yeniden, karalıyor kantocuların göğüslerini;  
Düşünüyorum, düşümde fotoğraf albümleri, yalnızlık resimlerim  
Kim bilir kaç günah işledik, nasıl yalnızdık, nasıl barksız,  
Kaç gece, nerelerde, ne vakte kadar seviştik?  
Ve sonunda oluyor olan, sen gelmiyorsun, kapıda bakışlarım  
                                                Bir tek
arsenik konuşuyor

Uygunsuz oynuyoruz, bir orada, bir burada  
Bütün Cihangir karelerini ezberliyoruz kavak ağaçlarıyla  
Diyorum ki elini tutmak demek her şey,  
Sessizlik falan yalan diyorum, düşlemektir asıl olan  
Aksaray'a doğru düşüyorum bir vakit  
Bir şeyler ittiriyor beni her nasılsa  
Susuyor gece, susuyor dostlar, susuyor rakı kadehi  
                                                Bir tek arsenik susmuyor

Bak diyorum, biraz hayvancılsın, korkak ve tutkusuz,  
Sarılmıyorsun boynuma doğru, hep susuyorsun.  
Senden öğreniyorum, düş akıyor gözümden,  
El çek diyorum tanrı şiirimden, el çek ve bulan yalnızlığına  
Bak diyorum, her insan gibi sen de maymundan geliyorsun  
Zaten kulakların kepçe, dudakların kocaman...  
Dudakların... biliyorum kimse bilmez onların bana anlamını  
Oysa söz geçirmez yeleğin yanımda duruyor, konuşmuyor  
Herkes susmuş... kimsecikler yok...  
                                                Ah arsenik! Arsenik
susmayı bilmiyor.
