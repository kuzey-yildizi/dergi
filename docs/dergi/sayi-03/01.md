---
title: "pusula - vedat kamer"
slug: "/3/pusula-vedat.kamer"
tags: ["anlatı","vedat kamer","sayı:üç"]
---
*"Yaşam, yüksek anlamlılık yüklü ender tek anlardan, ve bu anların olsa
olsa gölge görüntülerinin çevremizde gezindiği, sayısız aralardan
oluşur. Sevgi, bahar, her güzel ezgi, dağlar, ay, deniz - herşey ancak
tek bir kez tam yürekten dilegelir: bir biçimde, söze tam olarak hiç
gelebilirse. Çünkü birçok insan bu anıları hiç yaşamaz; onlar, gerçek
yaşam senfonisinin araları ve duruşlarıdır." -- Nietzsche*

I

*Beni de zaten sadece üzen anlamaman. Anlayıp da bu şekilde davranıyor
olsan, içim yanmayacak. Bir şeyleri kin olarak yorumlaman da zaten
anlamadığını birkaç milyonuncu kez tescil etmiş durumda ama ben artık
bir işe yaramadığından dolayı anlatmaya çalışmaktan
yorulmuş durumdayım.*

Bunun gibi onlarca konuşma hatırlıyorum. Neden bu kadar anlamakta
zorlandığımı da yine anlamıyorum. Bu kadar kesinliğe giden yollardan
kendimi kopardığımı sanıyordum.

Akşam yürüyüşlerini güneşin batışından önceye getirmeye çalışıyorum
aynen bugünkü gibi. Güneşin biraz beni ısıtıp, hafif bir rüzgârın esmesi
hoşuma gidiyor. Yazın sıkıntısını taşıyan bugünde, baharda, yalnız
yürümemeli. Sen olsaydın diye düşündüğümde neden hemen yüzümü gökyüzüne
çevirdiğimi bile anlamıyorum. Maviliğin yitişinin dumanı neden mor ki?\
Bu renk oyunları arasında sana sığınmak istiyorum. O gün aklımda: Sen
karşımda oturmuş daha önce hiç duymadığım şeyler anlatırken bana, ben
hâlâ yüzünü seyretmekle meşguldüm. Hiçbir şey anlayamıyordum yine. Oysa
sen ne çabuk anlamıştın seni yazmaya çalıştığımı. Belki bu seni
benliğime işlemenin başka bir yoluydu. Öpüşmek gibi değildi en azından.

*şiir gibi dokundu\
akşam yıldızı tenime\
sıcaktı\
tutamadım\
gönderdim gökyüzüne*

II

*sen\
acılarını\
kendin öğrenmiştin\
kardelen çiçeğim*

Yürüyüşlerimi daha da uzatmaya başlayıp Yıldız Tepesi'ni keşfettiğimden
beridir, yanlış hatırlamıyorsam martın on üçü idi, hep buranın gökyüzü,
yıldızları rüyalarımdaki gökyüzünün, yıldızların yerini aldı.

O gün saraya yakın bir yerde gökyüzünün seyrine dalmışken sen
kardelenlerin arasından sessizce gelmiştin. O zaman kim olduğunu
bilmiyordum, neden sarayından kaçmaya çalıştığını da.\
Konuşmaya başlamadan önce zamanı durdurdun. Sözcükler vardı sadece, her
biri kendi acılı anlamıyla gelmişti.\
Seni dinlerken dudaklarımı kanatan sessiz ağlayışlarımda gözyaşlarımı
kardelenler için saklamaya karar vermiştim.

Yıldız ışığında seni yazmaya başladım. İnan ki gerçekleşeceğini
bilmiyordum.\
Şimdi yaz geliyor. Yıldız Tepesi Sarayı'nda yaz eğlenceleri hazırlıkları
başlamış bile. Nerede kaldı sadece yalnızlığımızı anlatabildiğimiz
anlar, o soğuk?

III

*gözleri\
her şiirden\
güzeldi*

Senin rengine âşık olmaması elinde değildi. Üstelik bunu
yazarak becermişti.

Şehrin günahkârı şair, insanların onu anlamamasına alışmış, kalemi ona
isyan ettikçe yazmayı ve âşık olmayı sürdürüyordu.

IV

Sen, sen + sen ... = sen, farkında değilsin ama anlattıklarımın hepsi
birer hayaldi ve sen elinde tuttuğun şiirin gerçekliğine sarılmadın.
Ben düştüm.
