---
title: "kalsa da gitse - arzu çınar"
slug: "kalsa.da.gitse-arzu.cur"
tags: ["şiir","arzu çur","sayı: üç"]


---
her şey geçer her şey biter    
kalmaz aşkların da ortası  
sihirler ustası  
sözcük satıcısı  
bir büyü yap benden herkese  
duble olsun

rakıyı mercek yapıp şiire bakan  
maviyi buzlaştıran, kayayı dumanlaştıran  
ben miyim sen misin her şey mi deliliği berraklaştıran

ah çok yazık deme  
acınması gerekmez  
birçok tarihi vardır kullanılmamış aşkları olanın  
ortadan başlamayı göze alanlara açık kitap  
ve son satıra ulaşmayı beceremeyen utangaçlık için  
bir duble fazladan için

usta!  
kalsın!  
bırak!  
akmasın benden sözcükler  
içinden bi bok geçmeyen bu şehre  
bırak kalsın aç gözünü, gör diyen herkes

elinden tutunca o eski sapsarı yazların akşamı sokakların tozlu su
kokusu  
alır da götürürken seni mavi -belki de maviyi bu yüzden hiç sevmedin-
ışıklı gelecek yollara  
bırak kalsın  
istemeyen birine otostop çektiremezsin aşkın uçurumuna

kumaş desenlerinde art arda çiçeklenen bir ömrü  
koyup da gidiyorsun  
herkesin geçtiği kimsenin durmadığı o tren yolları kaldı mı?  
yoksa şimdi solarken bir gülücük dudağımızda yerini alan o kırışığın
faslı mı?

anladım yine bahar geliyor  
ondan dayanamayışın bu gri renge  
her şey bitiyor herkes gidiyor  
utanmadan yine geliyor bu namussuz bahar

usta!  
bir şiir çek duble olsun!  
gözlerimi verdiğim bilgi tanrısı mademki beni değil annemi doğruluyor  
mademki memleketlim Melahat üzerine okuduğum şiirler çoğalıyor  
söylenen her sözcük yalnızca bir öncesine yapılmış atıf oluyor  
gelişme bu değilse eğer başka hiçbir şeydir diyenler hep kazanıyor

gökgözlüsihirlerinyeryüzlütanrıçası  
uyumalı şimdi  
uyumalı ve unutmalı


![balon](/img/ky03_13.jpg)