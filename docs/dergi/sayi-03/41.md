---
title: "âşık mahzuni şerif"
slug: "asik.mahzuni.serif"
tags: ["biyografi","âşık mahsuni şerif","sayı: üç"]
---

*"Ozan; bulunduğu halkın tarihini, mevcut yaşamını ve geleceğini ince,
çok hassas bir mesuliyetle sazlı kültüre döken insandır."*

1940'ın başlarında Afşin'in Berçenek Köyü'nde doğmuştur. On iki yaşından
bu yana halk ozanlığı geleneğini devam ettirmiştir. Toplumsal sorunların
neden ve sonuçlarını sorgulayan, toplumsal hemen her konuyu eserlerinde
bilinçlendirici bir şekilde dile getiren halk ozanlarımızdandır. 1956
yılında Berçenek'e gelen ilkokuldan mezun olur. Berçenek'in okulsuz
yıllarında, Elbistan'ın Alembey Köyü'nde, Lütfü Efendi Medresesi'nde
Kuran eğitimi almış, Eski Türkçe okumuş ve yazmıştır. 1957 yılında
Mersin Astsubay Okulu'na gider. 1960 yılında Ankara Ordu Donatım Teknik
Okulu'nu başarıyla bitirir. Başarısının gereği Kuleli Askeri Lisesi'ni
aynı yıllarda hak eder, ancak aynı dönemde ordudan ihraç edilir. 1961
yılından itibaren, sevip gönül verdiği yoldan giderek, yüzlerce plak ve
kaset yapar. Hakkında yazılan ve yazdığı kitaplar uluslararası edebi
tartışmalara konu olur. 1972'de Gaziantep'teki evi kundaklanır. Ozanın
tüm ödülleri ve arşivinin yandığı söylenmektedir. 1962-1988 yılları
arasında çeşitli saldırılara uğrar, hapse girer. 1989-1991 yılları
arasında ‹Halk Ozanları Derneği› genel başkanlığını yapmıştır. 1997
yılının Haziran ayında Almanya'da beyin kanaması geçirip, Almanya'nın
Ulm şehrinde tedavi görür. 1998 yılına gelindiğinde elli sekiz kaset
sahibidir. Dünyanın yaşayan üç büyük ozanı arasında birinci sırayı alır.
Birçok yabancı ülkede deyişleri değişik dillerde okunmuştur. Tüm
türkülerinin yer aldığı sekiz kitabı bulunan ozanın, Bektaşi Kültürünün
ve Anadolu Ezgilerinin dünyaya tanıtılmasında önemli bir yeri vardır.
2001'in başlarında rahatsızlanarak, kalp ve solunum yetmezliği
nedeniyle, JFK Hospital'da yoğun bakım altına alınmıştır.
2001'in Mayıs ayında, günümüzün Pir Sultan'ı Aşık Mahzuni Şerif, bir kez
daha ölümü yenmeyi başarır. ‹Pir Sultan Abdal Dernekleri› genel merkez
disiplin kurulu başkanlığı, ‹Hacı Bektaş Veli Anadolu Kültür Vakfı›
yönetim kurulu üyeliği ve ‹Ozan-Der› onur kurulu başkanlığını yapmıştır.
Sekiz çocuk, dört torun sahibi ozan, 17 Mayıs 2002'de vefat etmiştir.

**İşte Gidiyorum Çeşm-i Siyahım**

İşte gidiyorum çeşm-i siyahım\
Önümüze dağlar sıralansa da\
Sermayem derdimdir servetim ahım\
Karardıkça bahtım karalansa da

Haydi dolaşalım yüce dağlarda\
Dost beni bıraktı ah ile zarda\
Ötmek istiyorum viran bağlarda\
Ayağıma cennet kiralansa da

Bağladım canımı zülfün teline\
Sen beni bıraktın elin diline\
Güldün Mahzuni'nin berbat haline\
Mervanın elinde parelense de

**Ağlama**

Kader böyle imiş böyle yazılmış\
Gidiyorum kara gözlüm ağlama\
Mezarımız gurbet ele kazılmış\
Gidiyorum dudu dilim ağlama

Ceylan bakışını üzme boşuna\
Kurbanlar olayım gözün yaşına\
Keder yakışmıyor hilal kaşına\
Gidiyorum kara gözlüm ağlama

Emanet eyledim benli kuzumu\
Arkalarda koyma benim gözümü\
Getir ver çalayım kırık sazımı\
Gidiyorum kara gözlüm ağlama

Mahzuni Şerif'im yollar göründü\
Garip başım dertten derde büründü\
Fadime'm duvağın yerde süründü\
Gidiyorum kara gözlüm ağlama

*«İşte ben böyle bir Halk'tan geldiğim için tükenmiyorum. Kaynak olarak
Halk'ımı gösteriyorum.»*

Not: Biyografide yer alan bilgiler http://www.mahzuniserif.com
sitesinden alınmıştır.


![âşıkmahsunişerif](/img/ky03_29.jpg)