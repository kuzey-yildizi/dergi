---
title: "bu şiirler içimin müsveddeleri - ulaş nikbay"
slug: "bu.siirler.icimin.musveddeleri-ulas.nikbay"
tags: ["şiir","ulaş nikbay","sayı: üç"]
---
*hangi güneşi kararttık biz    
hangi bataklığı kuruttuk  
hangi anahtar kilidi  
ve hangi balkon ölümü!*

bu şiirler içimin müsveddeleri  
karbon kâğıtlarıyla sendeki izdüşümleri  
ve imge imge ölüyorum, gör beni...

bak! bu nehirlerin nereye akacağı belli  
çünkü bir balkon sanrısında her şey...  
bak! tüm alkışları size ömrümün  
ne güzel oynuyorsunuz  
içimin müsveddeleri

sırılsıklam oldum  
daha yeni kuruyorum aşkına  
bir yokuştan indim  
bu ikinci yağmur!  
ayaklarım çamur içinde  
yine yağmurun esiriyim

şiire çekiyorum içimi  
bu kaçıncı yağmur  
bu kaçıncı ıslanış!

*hangi merdivenleri indik biz  
hangi denizde boğulduk  
hangi anahtar ölümü  
ve hangi balkon kilidi!  
bu şiirler içimin müsveddeleri  
karbon kâğıtlarıyla sendeki izdüşümleri  
ve imge imge ölüyorum, gör beni...*

bak! nasıl imkânsızım yine  
biletsiz bir yolculukta boğuldum...  
bak! ne güzel boğuldum  
bari kuliste tanışın  
içimin müsveddeleri

ne kadar sığdınız  
ne kadar taştınız  
hiç bilmeyeceksiniz  
yaz günü üşüyecek  
üşürken terleyeceksiniz

şiire çekiyorum içimi  
bu kaçıncı infaz  
bu kaçıncı gidiş!

*hangi sorguları sorguladık biz  
hangi cevapları tükettik  
hangi balkon anahtarı  
ve hangi ölüm kilidi!*

içimdeki çocuk içinizdeki nehirlere işeyecek!  
ah! siz bilmeyeceksiniz  
Teoman çalacak kasetçalar:  
"tuttuğum balıkları denize attım"  
içimden bir şeyler çalınacak dinlerken

ve siz hiç bilmeyeceksiniz  
içimdeki çocuğun sidikli düşlerini


![seyyar](/img/ky03_32.jpg)