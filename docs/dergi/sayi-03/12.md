---
title: "çeviri şiir: pablo neruda - nice damar"
slug:  "ceviri.siir.pablo.neruda-nice.damar"
tags: ["şiir","nice damar","pablo neruda","sayı: üç"]

---



SUNU

Deniz Sarsıntısı adlı kitap, denizin içindeki canlıların ve onun sürekli
yenilenmesinin kutsanmasıdır. Neruda'nın Kara Ada'da bulunan evinde,
Şili kıyısı boyunca yaptığı uzun yürüyüşler sırasında yazılmıştır ve bu
kitabın, Neruda'nın Kumdaki Ev ve Şili'nin Taşları adlı kitaplarıyla çok
sıkı bağları vardır.\
Şili'li yazar Marjorie Agosin, Neruda için, "Onu sabahları, Pasifik
Okyanusu'na saatlerce bakarken görmeye alışmıştık. Burada ozan kocaman
defterlere yeşil mürekkebiyle bir şeyler yazardı. Şiiri burada kök salıp
denizin her sabah yeniden doğuşunu karşılardı" demiştir.\
Deniz Sarsıntısı'ndaki şiirler 1969'da yazılmıştır ve 1970'de İsveçli
sanatçı Carin Oldfet Hjertonsson'un gravürleriyle çok az sayıda
basılmıştır. Bundan ötürü kitap unutulmuştur ve Neruda
bibliyografyalarına katılmamıştır. Kitap, 1990'da, Neruda'nın
Santiago'daki evinin kitaplığında yeniden ortaya çıkmış ve 1991'de
Şili'de yeni baskısı yapılmıştır.

ALBATROSLAR

Denizin kapısını\
deniz diplerinin\
iki albatrosu koruyor.\
Kapıyı araladılar biraz,\
deniz çıkıverdi ortaya,\
sonra açtılar kapıyı sonuna kadar.

Iküki'den sesleniyor balıklar;\
Valdivostock'a kadar uzanan\
ve ayağımın dibinde köpüren\
okyanustan geliyorlar.

Nöbetçi balıklar\
uzun kılıçlarıyla\
kapadılar kapısını denizin,\
okyanusun düzeni bozulmasın diye\
geçtiler yerlerine.

BALIK PAZARI

Balıklar asılı duruyor kuyruklarından,\
sergilenen balıklar parıldıyor,\
ortaya koyuyorlar görkemlerini,\
ölü yengeçler meydan okuyor yine.\
Büyük, değirmi tezgâhın üzerinde\
arasında balık pullarının,\
yalnız denizin kendisi eksik.\
Ölmez o; asla satılık değil.

GECE GEZEN KEDİLER

Bir kedinin kaç yıldızı var diye\
sordular bana Paris'te,\
ve ben kaplanlar gibi sürekli\
yıldızları gözlemeye başladım:\
çünkü çevreyi izleyen iki göz\
nabız atışlarıdır Tanrı'nın\
kedinin soğuk gözlerinde gizlenen,\
iki yıldırım fışkırır birden.

Ama bir yıldız, kuyruğudur\
tüylerini kabartmış bir kedinin\
ve taştan bir kaplanın,\
Antofagasta'nın, kara gecelerde dolanan.

Koyu gecesi Antofagasta'nın\
yükseliyor köşelerden\
büyük bir yenilgi gibi\
toprak yiterken\
ve yadsınamaz bu, çöl\
öbür yüzüdür gecenin,\
öyle sonsuz, bilinmeyen,\
yıldızların hiçliği gibi.

Ve kaldırılan iki kadehteki\
pırıldar mineraller.

Hiç kedi görmedim çölde:\
aslında, hiç\
uyumadım birisiyle\
ama gecenin kumlarıyla uyudum,\
çölün coğrafyasında\
ya da yıldızlarla uzaydaki.

Çünkü onlar\
hem küçük buluşlarımdır\
ve hem de buluşlarım değildirler.
