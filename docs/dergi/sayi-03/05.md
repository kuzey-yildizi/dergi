---
title: "hayat bir izdir sevigli dayıcık-gülfidan kement"
slug: "hayat.bir.izdir.sevgili.dayicik-gulfidan.kement"
tags: ["öykü","gülfidan kement","sayı: üç"]
---
«İşte bizim hikâyemiz    
Öyle saf, öyle temiz»

Onunla çok küçükken tanışmıştım. Altı yaşındaydım. Annem "Bu senin
Uğursuz Dayın" demişti. O zamanlar henüz uğursuz kelimesinin anlamını
bilmiyordum. Yine de kötü bir anlamı olduğunu tahmin ediyordum. Çünkü
annem yüzünü buruşturmuş, yüzüne garip bir ifade iliştirmişti. Bizim
evde kalmaya başladı. Annemle sık sık tartışıyorlardı. Ben bu duruma bir
türlü anlam veremiyor, çok üzülüyordum. Dayım benim en iyi arkadaşım
olmuştu. Sokakları beraber dolaşırdık. Beni omzuna alır, hoplatarak
yürürdü. Çok şık giyinirdi. Mahallenin kadınları bahçe kapılarında
çekirdek çıtlatırken onu izlerdi. Yürekleri onun için pır pır çarpardı.  
Mahallemizin en güzel kadını Dul Zeynep'le mahallenin parkında
buluşurduk. Onlar yürür, ben salıncakta sallanırdım. Zeynep'i
kıskanırdım. Dayımı sanki benden alacakmış sanırdım.  
Kimi zaman annemle kavgaları artardı. Ben gitmesinden korkar, ağlardım.
Bu korkum nedeniyle dualarımda onun hep bizimle kalmasını dilerdim. O
ilk kez bana almış olduğu defterle, paylaşmanın ne kadar güzel bir duygu
olduğunu öğretti. Hangi defteri seçtiysem o defter benim olmuştu. Bana
ilk seçme özgürlüğünü de O verdi. Adımın baş harflerini deftere yazarken
gözlerimin içine bakar, saçlarımı okşar, "Bravo kız sana" der, bana
gülücükler sunardı. Adımı yazmayı da O öğretti. Hiç unutmam! Bana bir
gün "Sen benim bir tane kızımsın" demişti. Sonra da onunla uzak gemi
yolculuğuna çıkmamı istedi. Bu konuşmamızdan sonra ben onun gideceğini
anlamış, sımsıkı sarılmış, "Gitme dayı" demiştim. O zamanlar çocukların
hayallerini süsleyen, tüyleri sarı ve kalın kabanlar vardı. Benim
yaşımdaki kızlar hep o kabanlardan giyerdi. Ben onları imrenerek
izlerdim. Dul Zeynep'te bile bu kabandan vardı. "Sana bu kabandan almamı
ister misin?" diye sorduğunda inanılmaz mutlu olmuştum.  
Bir akşam Annemle dayım tartışmaya başladı. Onlar sürekli birbirlerine
bağırırlarken ben ağlıyordum. Babam geldi, evde huzur istediğini, bu
durumdan bıktığını sitem dolu sözlerle ifade etti. Dayım öfkeyle elini
kapının camına vurdu, her yer kan olmuştu. Ben ağlıyor, gitmesin diye
bacaklarına sarılıyordum. Onu engelleyemedim. O kâbus gecede çekip
gitti. İki gün sonra onu sokakta Zeynep'in yanında gördüm. Yine beni
kucağına alıp havada zıplattı. Çok mutlu oldum. Bana küsmemişti.  
Bir sabah içerden gelen seslerle uyandım. Annemle konuşuyorlardı. Sanki
hiçbir şey olmamış gibi konuşuyorlardı. Ben gizlice kapıyı araladım.
Onları izliyordum. "Gideceğim buralardan. Yoruldum" dedi. Annem
ağlıyordu. Dayım ağlıyordu. Ben çok ağlıyordum. Yatağa dönüp gizlice
ağladım. Kapı usulca aralandı. Onları izlediğimi anlamalarını
istemediğimden midir bilmem, gözlerimi sımsıkı kapattım. Yanıma geldi,
yüzümü okşadı, saçlarımı öptü, başucumda yumuşak bir şey duruyordu,
"Elveda" dedi. Ben o zaman öğrendim ayrılırken insanların elveda
dediğini. Dayım bana ayrılığın acısını da öğretti.  
Odadan çıktı. Benim gözlerim hâlâ kapalıydı. Sanki bir rüyaydı
yaşadıklarım. Annemle sarıldıklarını gördüm, vedalaştılar. Gitti. Bana
söz verdiği kabanı getirmişti. Ben o kabanı kollarım uzayana kadar
giydim. Okuma yazma öğrendim, mektup yazmayı öğrendim, hep bir ses bana
"Bravo kızım" diyordu. Dayım hep benimle yürüyordu.  
Bir gün annem ve babam gizlice konuşuyorlardı. Onları duydum. Dayım
hapishanedeymiş. "Neden?" dedim. Babam sustu. Annem bana dedi ki, "Bak!
Bu bir sır. Eğer birine söylersen bizi de götürürler hapishaneye." Çok
korktum. "Çünkü dayın siyasi suçlu" dediler.  
Ben anlamıştım. Söylemek istemeseler de o Zeynep'i öpmüş, o yüzden
hapishaneye atılmıştı. Yıllar geçti. Şimdi nerede bilmiyorum.
Mektuplarını saklıyor, onu özlüyorum. En son üniversiteyi bitirdiğim yıl
gördüm. Ne çok sarıldık birbirimize. Kim bilir bir gün çıkagelir ve
kızımın da saçlarını okşar.  
Ona yazdığım son mektuptur:

"Sevgili Dayıcık,

Bir bilsen neler oluyor hayatta. Kızım oldu. Adı Eylül. Bir eylül günü
merhaba dedi hayata. Sen görmeliydin onu. Babasından sonra senden
almalıydı sevgiyi. Karar vermenin cesaretini ve vedaların sevgileri
bitirmediğini... Hayat bir izdir! Aslolan sevgidir...

Seni seviyor ve özlüyorum.

Kızın."


![baba](/img/ky03_04.jpg)
